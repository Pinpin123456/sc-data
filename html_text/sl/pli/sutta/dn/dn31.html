<!DOCTYPE html>
<html>
<head>
<meta charset='UTF-8'>
<meta name='author' content='Bojan Božič'>
<title></title>
</head>
<body>
<article id='dn31' lang='sl'>
<header>
<ul>
<li class='division' lang='pli' translate='no'>Dīgha Nikāya</li>
<li lang='pli' translate='no'>Sigālakasutta</li>
</ul>
<h1>31. Nasveti Sigālaku</h1>
</header>
<p><span class='evam'>Tako sem slišal.</span> Nekoč je Blaženi
bival blizu Radžgira, v Bambusovem gozdičku, kjer so krmili
veverice. Takrat je gospodarjev sin Sigālaka zgodaj vstal in
zapustil Radžgir. S svojo mokro obleko in mokrimi lasmi je s
sklenjenima dlanema dvignil roki, da počasti smeri — vzhod, jug,
zahod, sever, spodaj in zgoraj.</p>
<p>Blaženi se je zjutraj oblekel, vzel svojo skledo in oblačilo in
vstopil v Radžgir po miloščino. Opazil je Sigālaka kako časti smeri
in mu rekel: “Gospodarjev sin, zakaj častiš smeri na tak
način?”</p>
<p>“Gospod, oče mi je na smrtni postelji rekel: ‘Dragi moj, prosim,
spoštuj strani sveta.’ Ker častim, spoštujem in občudujem očetove
besede, sem zgodaj vstal in zapustil Radžgir in s svojo mokro
obleko in mokrimi lasmi in dvignjenima rokama s sklenjenima
dlanema, počastil smeri — vzhod, jug, zahod, sever, spodaj in
zgoraj.”</p>
<h2><span class='add'>1. Šest smeri</span></h2>
<p>“Gospodarjev sin, tako se ne časti šest smeri v usposabljanju
plemenitega.”</p>
<p>“Toda gospod, kako se naj šest smeri časti v usposabljanju
plemenitega? Gospod, prosim poučite me o tem.”</p>
<p>“Dobro, gospodarjev sin, poslušaj in skrbno pazi, govoril
bom.”</p>
<p>“Da gospod,” je odgovoril Sigālaka. Blaženi je rekel:</p>
<p>“Gospodarjev sin, plemeniti učenec opusti štiri pokvarjena
ravnanja, ne dela slabih dejanj na štirih osnovah in se izogiba
šestih odtokov bogastva. Ko opusti teh štirinajst slabih stvari,
ima pokritih šest smeri. Prakticira zato, da zmaga v obeh svetovih,
in tako uspe v tem svetu in v prihodnjem. Ko se njegovo telo zlomi,
po smrti, je ponovno rojen na dobrem mestu, v nebeškem svetu.</p>
<h2><span class='add'>2. Štiri špokvarjena ravnanja</span></h2>
<p>Katera štiri pokvarjena ravnanja je opustil? Ubijanje živih
bitij, krajo, napačno ravnanje v spolnosti in laganje: to so
pokvarjena ravnanja. To so štiri pokvarjena ravnanja, ki jih je
opustil.”</p>
<p>To je rekel Blaženi. Potem je Blaženi, Učitelj še rekel:</p>
<blockquote class='verse'>
<p>“Ubijanje, kraja, laganje,<br>
in izvajanje prešuštovanja:<br>
modri ljudje tega ne hvalijo.”</p>
</blockquote>
<h2><span class='add'>3. Štiri osnove za slaba dejanja</span></h2>
<p>“Na katerih štirih osnovah ne izvaja slabih dejanj? Slaba
dejanja izvaja zaradi želje, jeze, zablode in strahu. Ko plemeniti
učenec ne deluje na osnovi želje, jeze, zablode in strahu, ne
izvaja slabih dejanj na osnovi teh štirih stvari.” To je rekel
Blaženi.</p>
<p>Potem je Blaženi, Učitelj še rekel:</p>
<blockquote class='verse'>“Če deluješ proti učenju<br>
zaradi želje, jeze, zablode in strahu,<br>
se tvoja slava skrči,<br>
kakor luna po štirinajstdnevnem zmanjševanju.
<p>Če ne deluješ proti učenju<br>
zaradi želje, jeze, zablode in strahu,<br>
tvoja slava naraste,<br>
kakor luna po štirinajstdnevni rasti.”</p>
</blockquote>
<h2><span class='add'>4. Šest izgub bogastva</span></h2>
<p>“Katerim šestim izgubam bogastva se izogne? Običajno je
ukvarjanje s sledečimi stvarmi posledica izgube bogastva: stalno
pitje alkohola, nočno potikanje po cestah, obiskovanje zabav,
hazardiranje, slabi prijatelji in lenost.</p>
<h2><span class='add'>5. Šest slabosti popivanja</span></h2>
<p>Obstaja šest slabosti stalnega pitja alkohola. Hitra izguba
premoženja, večanje prepirov, podvrženost bolezni, sramota,
nedostojno razkazovanje telesa in slabitev modrosti. To je šest
slabosti stalnega pitja alkohola.</p>
<h2><span class='add'>6. Šest slabosti nočnega potikanja po
ulicah</span></h2>
<p>Obstaja šest slabosti nočnega potikanja po ulicah. Ti, tvoji
partnerji in otroci in tvoje premoženje, vse to ostane nezaščiteno.
Osumljen si slabih dejanj. Neresnične govorice se širijo o tebi. Si
pred mnogimi stvarmi, ki povzročajo neprijetnosti. To je šest
slabosti nočnega potikanja po ulicah.</p>
<h2><span class='add'>7. Šest slabosti zabav</span></h2>
<p>Obstaja šest slabosti pogostih obiskovanj zabav. Vedno misliš:
‘Kje je ples? Kje je petje? Kje je glasba? Kje je pripovedovanje
zgodb? Kje je ploskanje? Kje je bobnanje?’ To je šest slabosti
zabav.</p>
<h2><span class='add'>8. Šest slabosti igranja iger na
srečo</span></h2>
<p>Obstaja šest slabosti igranja iger na srečo. Zmaga povzroča
nevoščljivost. Ta, ki izgubi, žaluje za svojim denarjem. Takojšnja
izguba premoženja. Hazarderjeva beseda med ljudmi nima nobene teže.
Prijatelji in tovariši ga prezirajo. Nihče noče poročiti
hazarderja, ker ljudje mislijo: ‘Ta posameznik je igralec na srečo
— on ne more preživljati partnerke.’ To je šest slabosti igranja
iger na srečo.</p>
<h2><span class='add'>9. Šest slabosti slabih
prijateljev</span></h2>
<p>Obstaja šest slabosti slabih prijateljev. Tako postaneš
prijatelj in tovariš s tistimi, ki so podli, pijanci, odvisniki,
prevaranti, sleparji in pretepači. To je šest slabosti slabih
prijateljev.</p>
<h2><span class='add'>10. Šest slabosti lenosti</span></h2>
<p>Obstaja šest slabosti lenosti. Svojega dela ne opraviš, ker
misliš: ‘Premrzlo je! Pretoplo je. Prepozno je! Prezgodaj je!
Preveč sem lačen! Preveč sem se najedel!’ Ker bivaš s tako veliko
izgovori, ne delaš, ne služiš več denarja, in denar, ki ga še imaš,
ti spolzi iz rok. To je šest slabosti lenosti.”</p>
<p>To je rekel Blaženi. Potem je Blaženi, Učitelj še rekel:</p>
<blockquote class='verse'>
<p>“Nekateri so samo pijanski prijatelji,<br>
nekateri ti izpovedujejo prijateljstvo,<br>
vendar, pravi prijatelj je ta,<br>
ki ti pomaga, ko ga potrebuješ.</p>
<p>Dolgo spanje, prešuštvo,<br>
ustvarjanje sovražnikov, škodljivost,<br>
slabi prijatelji in skopuštvo:<br>
teh šest razlogov uniči posameznika.</p>
<p>S slabimi prijatelji, slabimi tovariši,<br>
slabim obnašanjem na slabih mestih,<br>
se človek pogubi<br>
v obeh, v tem in naslednjem svetu.</p>
<p>Kocka, ženske, pijača, pesem in ples;<br>
spanje podnevi in potikanje ponoči;<br>
slabi prijatelji in skopuštvo:<br>
teh šest razlogov uniči posameznika.</p>
<p>Kocka in pije opojne pijače,<br>
je z ženskami, ki jih ljubijo drugi.<br>
Druži se z najslabšimi, ne z najboljšimi,<br>
upada kot pojemajoča luna.</p>
<p>Pijanec, brez denarja in obubožan,<br>
žejen, pije v gostilni,<br>
utapljajoč se v dolgovih,<br>
bo hitro izgubil svojo pot.</p>
<p>Ko imaš navado dolgo spati,<br>
in vidiš noč kot čas da vstaneš,<br>
in si vedno pijan,<br>
ne moreš nadaljevati z družinskim življenjem.</p>
<p>‘Prehladno, pretoplo,<br>
prepozno,’ pravi.<br>
Ko tako zanemari svoje delo,<br>
gre bogastvo hitro mimo njega.</p>
<p>Toda ta, ki si predstavlja,<br>
da je toplo in hladno kakor travna bilka —<br>
moško opravi svojo nalogo,<br>
in bo zadovoljen v prihodnje.”</p>
</blockquote>
<h2><span class='add'>11. Lažni prijatelji</span></h2>
<p>“Gospodarjev sin, moral bi prepoznati te štiri sovražnike, ki so
preoblečeni v prijatelje: jemalec, govorec, laskač in
zapravljivec.</p>
<p>Lažnega prijatelja, ki človeku vzame vse, lahko prepoznaš na
štirih osnovah. Tvoja lastnina konča kot njegova. Daje malo,
pričakuje veliko. Svoje delo opravlja iz strahu. Druži se za svojo
lastno korist. Lažnega prijatelja, ki človeku vzame vse, lahko
prepoznaš na teh štirih osnovah.</p>
<p>Lažnega prijatelja, lahko prepoznaš, ko govori iz teh štirih
razlogov. Je ljubezniv v preteklosti. Je ljubezniv v prihodnosti.
Je poln nesmiselnih gostoljubnosti. Ko mora nekaj delati v
sedanjosti, pokaže na svojo lastno nesrečo. Lažnega prijatelja,
lahko prepoznaš, ko govori iz teh štirih razlogov.</p>
<p>Lažnega prijatelja, ki ti laska, lahko prepoznaš na teh štirih
osnovah. Podpira te tako v dobrih kot v slabih dejanjih. Hvali te v
obraz in graja za tvojim hrbtom. Lažnega prijatelja, ki ti laska,
lahko prepoznaš na teh štirih osnovah.</p>
<p>Lažnega prijatelja, ki je zapravljivec, lahko prepoznaš na teh
štirih osnovah. Spremlja te ko piješ, se ponoči potikaš po cestah,
obiskuješ zabave in igraš na srečo. Lažnega prijatelja, ki je
zapravljivec, lahko prepoznaš na teh štirih osnovah.”</p>
<p>To je rekel Blaženi. Potem je Blaženi, Učitelj še rekel:</p>
<blockquote class='verse'>
<p>“En prijatelj vzame vse,<br>
drugi govori o vsem;<br>
eden samo laska,<br>
in eden, ki zapravlja.</p>
<p>Bistroumen človek razume,<br>
kakšni so ti štirje sovražniki<br>
in ne želi stikov z njimi,<br>
kot bi se ognil nevarni cesti.”</p>
</blockquote>
<h2><span class='add'>12. Prijatelji dobrega srca</span></h2>
<p>“Gospodarjev sin, prepoznati bi moral te štiri prijatelje
dobrega srca: pomočnika, prijatelja v dobrem in hudem, svetovalca
in tega, ki je milosten.</p>
<p>Prijatelja dobrega srca, ki ti pomaga, lahko prepoznaš na štirih
osnovah. Varuje te, ko si malomaren. Varuje tvoje premoženje, ko si
malomaren. Varuje te, ko si v nevarnosti. Ko je treba nekaj
narediti, te oskrbi z dvakratno količino potrebnega denarja.
Prijatelja dobrega srca, ki ti pomaga, lahko prepoznaš na teh
štirih osnovah.</p>
<p>Prijatelja dobrega srca, ki je isti v dobrem in hudem, lahko
prepoznaš na štirih osnovah. Pove ti skrivnosti. Hrani tvoje
skrivnosti. Ne zapusti te, ko si v težavah. Zate bi dal tudi
življenje. Prijatelja dobrega srca, ki je isti v dobrem in hudem,
lahko prepoznaš na štirih osnovah.</p>
<p>Prijatelja dobrega srca, ki je svetovalec, lahko prepoznaš na
štirih osnovah. Prepreči ti delati slabo. Podpira te delati dobro.
Uči te tega, kar ne veš. Razloži ti pot do nebes. Prijatelja
dobrega srca, ki je svetovalec, lahko prepoznaš na teh štirih
osnovah.</p>
<p>Prijatelja dobrega srca, ki je milosten, lahko prepoznaš na
štirih osnovah. Ne veseli se tvoje nesreče. Veseli se tvoje sreče.
Preprečuje drugim, da bi te kritizirali. Spodbuja in te hvali.
Prijatelja dobrega srca, ki je milosten, lahko prepoznaš na teh
štirih osnovah.”</p>
<p>To je rekel Blaženi. Potem je Blaženi, Učitelj še rekel:</p>
<blockquote class='verse'>
<p>“Prijatelj, ki pomaga,<br>
v prijetnem in neprijetnem,<br>
prijatelj z dobrim nasvetom,<br>
in milosten;</p>
<p>bistroumen človek razume<br>
te štiri prijatelje, kakršni so<br>
in skrbno pazi nanje,<br>
kakor mati svojega otroka na svojih prsih.<br>
Bistroumen in kreposten<br>
sije kakor goreči plamen.</p>
<p>Bogastvo nabirajo kakor čebele,<br>
ki letajo okoli in nabirajo cvetni prah.<br>
In njihovo bogastvo raste,<br>
kakor raste mravljišče v višino.</p>
<p>Pri takšnem zbiranju bogastva,<br>
gospodar napravi dovolj za svojo družino.<br>
In obdržal bo prijatelje<br>
z razdelitvijo svojega bogastva na štiri dele.</p>
<p>En delež je za uživanje.<br>
Dva deleža vloži v posel.<br>
Četrtega shrani<br>
za težavne čase.”</p>
</blockquote>
<h2><span class='add'>13. Pokrivanje šestih smeri</span></h2>
<p>“In kako, gospodarjev sin, plemeniti učenec pokrije šest smeri?
Teh šest smeri je treba prepoznati: starši so kot vzhod, učitelji
kot jug, partner in otroci kot zahod, prijatelji in kolegi kot
sever, služabniki in delavci kot spodaj, in asketi in brahmani kot
zgoraj.</p>
<p><strong>Otroci</strong> naj služijo svojim
<strong>staršem</strong> kot vzhodna stran na pet načinov, misleč:
‘Podpiral bom tiste, ki so podpirali mene. Opravil bom svojo
dolžnost do njih. Vzdrževal bom družinsko tradicijo. Poskrbel bom
za dediščino. Ko bodo umrli, bom daroval za njih.’ Starši, ki jim
otroci služijo na teh pet načinov, izkazujejo milost do njih na pet
načinov. Preprečujejo jim, da delajo slaba dela. Podpirajo jih, da
delajo dobra dela. Usposabljajo jih za poklic. Povežejo jih s
primernim partnerjem. Prenesejo jim zapuščino pravi čas. Starši, ki
jim otroci služijo na teh pet načinov, jim izkazujejo milost na teh
pet načinov. In tako je vzhodna stran pokrita, varna in brez
nevarnosti.</p>
<p><strong>Študent</strong> naj služi svojemu
<strong>učitelju</strong> kot južna stran na pet načinov: da
napreduje, da mu služi, da ga dobro posluša, da skrbi zanj in da se
skrbno uči svojega poklica. Učitelji, ki jim služijo študenti na
teh pet načinov, jim izkazujejo milost na pet načinov. Poskrbijo,
da so dobro usposobljeni in dobro izobraženi. Jasno razložijo vso
znanje stroke. Predstavijo jih prijateljem in sodelavcem.
Zagotovijo jim zaščito v vseh regijah. Učitelji, ki jim služijo
učenci na teh pet načinov, jim izkazujejo milost na teh pet
načinov. In tako je južna stran pokrita, varna in brez
nevarnosti.</p>
<p><strong>Mož</strong> naj služi svoji <strong>ženi</strong> kot
zahodna stran na pet načinov: z ravnanjem, ki je častno, nanjo ne
gleda zviška, ji ni nezvest, nad njo opusti avtoriteto, in jo
obdaruje z okraski. Žena, ki ji služi mož na teh pet načinov,
izkazuje milost do njega na pet načinov. Je dobro organizirana pri
svojem delu. Ona upravlja svoje gospodinjstvo. Ni nezvesta. Ohranja
njegov zaslužek. Je spretna in neutrudna v vseh svojih dolžnostih.
Žena, ki ji služi mož na teh pet načinov izkazuje milost do njega
na teh pet načinov. In tako je zahodna stran pokrita, varna in brez
nevarnosti.</p>
<p><strong>Gospod</strong> naj služi svojim <strong>prijateljem in
kolegom</strong> kot severna stran na pet načinov: naj jim daje,
ima zanje prijazne besede, skrbi za njih, je z njimi enak, ne
uporablja kočljivih besed. Prijatelji in kolegi, ki jim služi
gospod na teh pet načinov, mu izkazujejo milost na pet načinov.
Varujejo ga, ko je malomaren. Varujejo njegovo premoženje, ko je
malomaren. Ko je v nevarnosti, ga varujejo. Ne zapustijo ga, ko je
v težavah. Častijo njegove potomce. Prijatelji in kolegi, ki jim
služi gospod na teh pet načinov, mu izkazujejo milost na teh pet
načinov. In tako je severna stran pokrita, varna in brez
nevarnosti.</p>
<p><strong>Gospodar</strong> naj služi svojim <strong>služabnikom
in delavcem</strong> kot spodnja stran na pet načinov: z
organiziranjem dela glede na sposobnosti, s plačevanjem hrane in
dajanjem plačila, z negovanjem kadar so bolni, z delitvijo posebnih
priboljškov in z dajanjem prostega časa. Služabniki in delavci, ki
jim služi gospodar na teh pet načinov, mu izkazujejo milost na pet
načinov. Prvi vstanejo in gredo zadnji v posteljo. Ne kradejo.
Svoje delo dobro opravljajo. Skrbijo za ugled. Služabniki in
delavci, ki jim služi gospodar na teh pet načinov, mu izkazujejo
milost na teh pet načinov. In tako je spodnja stran pokrita, varna
in brez nevarnosti.</p>
<p><strong>Gospod</strong> naj služi <strong>asketom in
brahmanom</strong> kot zgornja stran na pet načinov: z ljubeznijo
do njihovih telesnih, govornih in umskih dejanj, da jih ne zavrnejo
pred vrati in da jim zagotavljajo njihove materialne potrebe.
Asketi in brahmani, ki jim služi gospod na teh pet načinov, mu
izkazujejo milost na pet načinov. Preprečujejo mu slabo početje.
Podpirajo ga, da dela dobro. O njem mislijo z dobrimi mislimi.
Učijo ga, kar ne zna. Razjasnijo, kaj se je že naučil. Razlagajo
pot do nebes. Asketi in brahmani, ki jim služi gospod na teh pet
načinov, mu izkazujejo milost na teh pet načinov. In tako je
zgornja stran pokrita, varna in brez nevarnosti.”</p>
<p>To je rekel Blaženi. Potem je Blaženi, Učitelj še rekel:</p>
<blockquote class='verse'>
<p>“Starši so vzhod,<br>
učitelji jug,<br>
žene in otroci zahod,<br>
prijatelji in kolegi sever,</p>
<p>služabniki in delavci spodaj,<br>
in asketi in brahmani zgoraj.<br>
S spoštovanjem teh smeri<br>
naredi gospodar dovolj za svojo družino.</p>
<p>Bistroumni in krepostni,<br>
uglajeni in jasni,<br>
ponižni in prijazni:<br>
ti osvojijo slavo.</p>
<p>Pridni, ne leni,<br>
tisti, ki jih težave ne motijo,<br>
dosledni v obnašanju in pametni:<br>
ti osvojijo slavo.</p>
<p>Vključujoči, ustvarjalci prijateljev,<br>
prijazni, brez skoposti,<br>
ki vodijo, vadijo in prepričujejo:<br>
ti osvojijo slavo.</p>
<p>Dajanje in prijazne besede,<br>
skrbnost tukaj,<br>
in enakovredno ravnanje v posvetnih razmerah,<br>
kot se za vsak primer spodobi;<br>
ti načini vključenosti v svet<br>
so kakor premikanje ojnice kočije.</p>
<p>Če ni takih načinov vključenosti,<br>
niti mati niti oče<br>
ne bosta spoštovana in čaščena<br>
za to, kar sta storila za svoje otroke.</p>
<p>Ker pa ti načini vključenosti obstajajo,<br>
jih bistroumni zelo ceni,<br>
da dosežejo veličino<br>
in so hvaljeni.”</p>
</blockquote>
<p>Ko je bilo to rečeno, je Sigālaka, gospodarjev sin rekel
Blaženemu: “Odlično, gospod! Odlično! Kot bi obrnil pokonci to, kar
je bilo prevrnjeno, razkril to, kar je bilo skrito, pokazal pot
temu, ki se je izgubil ali držal svetilko v temi, da je tisti z
dobrim vidom lahko videl oblike, tako je Blaženi napravil učenje
jasno na mnogo načinov. Sedaj grem po zatočišče k Buddhi, k Dhammi
in k meniški Sanghi. Naj se me Blaženi zapomni kot laičnega
privrženca, ki je šel k njemu po zatočišče do konca življenja.”</p>
<footer>
<p lang='sl'>Prevedel Bojan Božič.</p>
<p lang='sl'>Samo za nekomercialno uporabo.</p>
<p lang='sl'>Osnova za prevod so prevodi na spletni strani
SuttaCentral.</p>
<p lang='sl'>Stanje prevoda: januar<span class=
"publication-date">2024</span>.</p>
<p lang='sl'>Za SuttaCentral pripravil <span class=
"editor">prostovoljec</span>.</p>
</footer>
</article>
</body>
</html>
