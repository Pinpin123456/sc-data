
<article id='sn1.1' lang='tr'>
<header>
<h1>1.1. Nehri Geçmek</h1>
</header>
<p>Duydum ki Kutlu Kişi bir seferinde Sāvatthī yakınlarında Jeta Korusu’ndaki Anāthapiṇḍika’nın manastırında konaklıyordu. Gecenin karanlığında tanrısal bir varlık <span class='add'>(devatā)</span>, ışığıyla tüm Jeta Korusu’nu aydınlatarak Kutlu Kişi’nin yanına geldi. Yanına vardığında yere eğilip kendisini selamladıktan sonra yanında ayakta durdu. Ayakta dururken Kutlu Kişi’ye şunları söyledi:</p>
<p>“Söyleyin bana Değerli Efendim, nehri geçtiniz mi?”</p>
<p>“İleri gitmeden ve olduğum yerde kalmadan nehri geçtim.”</p>
<p>“Fakat ileri gitmeden ve yerinizde durmadan nehri nasıl geçebildiniz Efendim?”</p>
<p>“İleri gittiğimde girdaba kapıldım, yerimde durduğumda ise suya battım. Bu nedenle ileri gitmeden ve yerimde durmadan nehri aştım.”</p>
<p>Bunun üzerine tanrısal varlık şunları söyledi:</p>
<p>“En nihayetinde</p>
<p>uzun bir arayışın sonunda</p>
<p>ileri gitmeden</p>
<p>yerinde durmadan</p>
<p>dünyanın bağlarından özgürleşen</p>
<p>tümüyle kurtuluşa erişen</p>
<p>bir münzeviye rastladım.”</p>
<p>Tanrısal varlık bu sözleri söyledi. Öğretmen bu sözleri onayladı. Öğretmen’in kendini onayladığını fark eden tanrısal varlık onun önünde saygıyla eğildi, saygıyla etrafında tavaf ettikten sonra Kutlu Kişi’yi sağ tarafında tutarak bir anda ortadan kayboluverdi.</p>
</article>

